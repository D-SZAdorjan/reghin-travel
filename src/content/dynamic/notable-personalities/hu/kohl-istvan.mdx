---
firstName: "Kohl"
lastName: "István"
occupation: "ornitológus, muzeológus és preparátor"
heroImage: "/images/placeholder.png"
priority: 2
createDate: "2024-12-31"
updateDate: "2024-12-31"
published: true
---

<ContentTextBlock>
Kohl István ornitológus, muzeológus és preparátor, 1922. július 30-án született Szászrégenben. Iskolai tanulmányait a német nyelvű elemi iskolában és a gimnáziumban végezte. A gimnázium után a közeli Marosvásárhelyre került, ahol kitanulta a szűcsmesterséget, hazatérve édesapja műhelyében megtanulta a preparálást, melyet a Focșani Vadászmúzeumban kamatoztatott, itt rövid ideig dolgozott. Szülővárosába hazatérve laboráns, előbb a tanítóképzőben, majd a 2-es számú líceumban. Ebben a líceumban valósította meg a híres és hatalmas állattani szertárát. A madár és emlősgyűjtemény szertára mintegy 2300 preparált madár, 3600 részleges madárcsontváz, 164 emlős és kb. 1000 emlőskoponyát tartalmaz. A múzeum hozzájárul a természetrajz oktatás kibővítéséhez és felkelti a diákok figyelmét a természet iránt. A múzeum a Lucian Blaga Technológiai Líceum udvarán található, a nyilvánosság elött sajnos zárva.
</ContentTextBlock>

<ContentTextBlock>
Élete során több napló, 123 tudományos dolgozat és két könyv: Erdély madarai, III. kötet és A kárpáti barnamedvéről társszerzője. Tagja volt a Romániai Ornitológiai Társaságnak a Drezdai Szász Ornitológiai Társaságnak, valamint rendes megfigyelője volt a Magyar Madártani Intézetnek. Számos hazai és külföldi madártani tudományos tanácskozásokon vett részt. Kohl István nem csak természettel, hanem zenével is foglalkozott. Évtizedekig aktív résztvevője volt a város zenei életének. 1945-ben fúvós zenekart szervezett, valamint tíz évig zenét tanított a zeneiskolában, és tagja volt a 2-es számú középiskola egykori szimfonikus zenekarának.
</ContentTextBlock>

<ContentTextBlock>
Mint ember erkölcsileg helyénvaló, mindenki „Pista” bácsija, boldog családi életet élő, szerény, segítőkész, lelkiismeretes ember volt. Barátai körében nagy megbecsülésnek örvendett. Nyugodt és sikeres élete 1998. március 24-én ért véget. Sárkány-Kiss Endre szavait idézve: 1998. március 27-én sokan elkísérték utolsó útjára, ott volt Szászrégen apraja-nagyja, hiszen Kohl István nem mindennapi polgára volt a kisvárosnak. Ő egyszemélyes intézmény volt Szászrégenben, de odasereglettünk Erdély minden sarkából, hiszen lehet, hogy Erdély utolsó autodidakta tudósát temettük. Kohl István munkájával és emberi magatartásával méltán érdemelte ki a post mortem a város díszpolgára címet.
</ContentTextBlock>