---
firstName: "Koós"
lastName: "Ferenc"
occupation: ""
heroImage: "/images/placeholder.png"
priority: 2
createDate: "2024-12-31"
updateDate: "2024-12-31"
published: true
---

<ContentTextBlock>
Cselekvő fia volt korának, a nép felemelkedésén munkálkodó pedagógus, a bukaresti magyarság első irányító szelleme. Társadalmi és közművelődési szervező munkája egymagában is megérdemelné figyelmünket. Koós Ferenc mindezen felül író volt, meleg szívű, igazmondó, az egész népben gondolkodó, eleven tollú, az erdélyi emlékírók legjobb hagyományait folytató krónikás. Pórfiúból lett hazafi, szolgadiákból tanfelügyelő, Bem katonája 48-ban, a bukaresti magyarság múlt századi nagy emberem az első igazán jeles magyar értelmiségi, aki másfél évtizedig apostolkodott a román fővárosban, kultúregyesületek szervezője, a román-magyar megértés hirdetője, munkása. Egy sokat emlegetett, de keveset olvasott emlékirat szerzője. – Beke György jellemzése szerint. 
</ContentTextBlock>

<ContentTextBlock>
Koós Ferenc 1828 október 18-án született egy magyarrégeni jobbágycsaládban. Gyermekkorának élményeit a jobbágyi munka, a pásztorélet, a Maroson való tutajozás, a falusi népszokások, a húsvéti locsolkodás, karácsonyi kántálás határozták meg. A jobbágysorból való felemelkedés egyetlen lehetősége a tanulás volt. Viszont a lehetőséget a kitöréshez Hegyessy Zsigmond-nak köszönheti, aki felfigyelt rá és szolga diákká fogadta a Marosvásárhelyi kollégiumba. 1840-1848-ig volt szolgadiák, ugyanis a szabadságharc kitörése után nemzetőr majd Kossuth-huszár lett. Egy ideig Bem tábornok seregében is harcolt. A szabadságharc vérbefojtása után befejezte kollégiumi tanulmányait és 1855-ben Bukarestbe kerül, mint református lelkész, itt több mint másfél évtizedet töltött. Ez idő alatt úttörő jelentőségű tetteket hajtott végre. Feladatai közé tartozott a lelkészi teendők mellet a román lakta vidékeken, Moldva és Havasalföldön élő református hívek lelki gondozása és a bukaresti magyar nyelvű református elemi iskolában való tanítás. Végigjárta a csángó falvakat, és az egyházkerület, a falvak, a lélekszám s a használt egyházi nyelv szerint kimutatásokat készített róluk.
</ContentTextBlock>

<ContentTextBlock>
Neki köszönhetően jött létre az első magyar művelődési ház Bukarestben a Hunnia, valamint ennek támogatásával, létrehozta az első romániai magyar újságot a Bukaresti Magyar Közlöny-t. A bukaresti magyar értelmiségiek közül ő foglalkozott először a havasalföldi magyarok betelepülésének történetével is. A román fővárosban folytatott munkássága révén, őt tartják az ott élő magyarok társadalmi és művelődési életének létrehozójaként.
</ContentTextBlock>

<ContentTextBlock>
Miután visszatér Erdélybe, 1870-ben a dévai tanítóképzőben kapott tanári majd igazgatói állást. 1873-ban áthelyezik Beszterce-Naszód megyébe, ahol királyi tanfelügyelő lett. Kiemelendő az 1876-78 közötti tevékenysége, amikor is tehetséges és okos gyerekek taníttatását szervezte meg a Marosvásárhelyi Kollégiumban. 1878-ban tanfelügyelőként nevezték ki Brassóba. Feladatát komolyan vette és szigorúan vette az oktatást, a helyes és megfelelő tanítás szellemében. Megvetette azokat a tanárokat, akik testi fenyítéssel próbálták oktatni a gyerekeket. Modern pedagógiai elveket vallott, szerinte az ifjúságot a hasznos és okos tanulmányokra kell oktatni, az oktatáson könnyíteni kell és meg kell kedveltetni a diákokkal. 1883-ban munkásságának elismeréseként „királyi tanácsos” címet kapott.
</ContentTextBlock>

<ContentTextBlock>
Koós Ferencet 1890-ben nyugdíjazzák és 1905-ig, haláláig Brassóban marad. Nyugdíjazásának évében jelent meg legfontosabb műve az „Életem és emlékeim” című kétkötetes önéletrajzi leírás, amely nagyon fontos információkat őrzőt meg Szászrégenről, valamint megírta Apáczai Csere János 17. századi pedagógus életrajzát. Munkássága ideje alatt több ezer cikket, tudósítást, napi jegyzetet írt, cigány és román népmeséket, olasz elbeszéléseket fordított. Élete során, 37 magyar nyelvű lapnak volt a munkatársa. Munkásságának elismerése tiszteletéül, Koós Ferenc emléktáblát állítottak szülőháza falára.
</ContentTextBlock>