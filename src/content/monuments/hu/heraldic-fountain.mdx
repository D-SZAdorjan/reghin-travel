---
name: "Címeres kút"
coverImage: "/images/monuments/heraldic-fountain/1.jpg"
heroImage: "/images/monuments/heraldic-fountain/1.jpg"
category: "Építmény"
openHours: ""
address: ""
contactInfo: ""
isVisitable: true
priority: 0
createDate: "2024-12-31"
updateDate: "2024-12-31"
published: true
---

<ContentTextBlock>
A központ egy másik ígéretes látnivalója a Só utca végén található Címeres kút, amely Szászrégen három különböző korból származó címerét mutatja be. A kút bal oldalán megpillanthatjuk feltételezhetőleg a város első címerét 1428-ból. Egy tárcsapajzs alakú címerről beszélünk, melyet a pajzson átvonuló harántpolya osztja két mezőre, a heraldikai bal felső sarokban egy hatágú csillagot, míg a heraldikai jobb alsó sarokban egy Anjou liliomot pillanthatunk meg. A harántpolyán pedig az O.P.R. felírat olvasható, jelentésük feltételezhetően Oppidum Privilegiatum Regun, amely a város mezővárosi rangjára utal.
</ContentTextBlock>
<ContentTextBlock>
A címert az evangélikus templom sekrestye ajtaja fölött is megtaláljuk. A kút közepén a város 1848-as címerének egyszerűsített változatát figyelhetjük meg, amely valószínűleg egy középkori hírvivőt ábrázol. Jobb oldali címer 1934-ből való, a csatapajzs formájú címeren belül egy kalapos tutajozót láthatunk, a hullámok pedig valószínűleg a Maros vizét ábrázolják. A 20. század elején a Maroson való tutajozás igen elterjedt volt a városban, valószínűleg azért kerülhetett bele ez a szimbólum. A címerpajzsot három bástya koronázza meg. A 15. századból származó címerrel kapcsolatban akadnak némi nézeteltérések, ugyanis Schmidt Imre történész szerint, aki mellesleg a város polgármestere volt 1940-44 között, a címert a város sohasem használta. Állítása szerint a tárcsapajzsot a reneszánsz korában kezdték el használni, ezért nem származhat korábbi időkből. Valamint az sem bizonyos, hogy a pólyán szereplő betűk a címerrel egykorúak lennének, mivel a kor heraldika ízlése üres pólyát követelt. A betűknek a polyákon való alkalmazása csupán a 17. század második felétől kezd divatba jönni.
</ContentTextBlock>