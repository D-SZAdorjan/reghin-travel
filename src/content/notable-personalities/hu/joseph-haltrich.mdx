---
firstName: "Joseph"
lastName: "Haltrich"
occupation: "tanár, etnográfus, történész és folklorista"
image: "/images/placeholder.png"
priority: 1
createDate: "2024-12-31"
updateDate: "2024-12-31"
published: true
---

Joseph Haltrich a város híres szülöttje tanár, etnográfus, történész és folklorista, 1822 július 22.-én született Szászrégenben. Egy különleges vonzalmat érzett saját népének történetének a kutatásában, mely végig kísérte egész karrierje során. Elemi osztályait még szülővárosában, a gimnáziumi tanulmányait már Segesváron folytatta, majd felsőfokú végzettségét a távoli Németországi lipcsei és berlini egyetemeken végezte. Ez idő alatt klasszikus német filozófiát történelmi és teológiai előadásokat hallgatott. Vakációját azzal töltötte, hogy bejárta Németország legfőbb kulturális központjait. Németországi tanulmányait befejezve előbb szülővárosába majd Segesvárra tért vissza. A szabadságharc véres leverése után 1849-től, több mint 24-éven át a segesvári evangélikus gimnázium tanára, 1869-72 között a gimnázium rektora, majd egészen haláláig az egyház szolgálatába lépett. 1886-ban hunyt el betegségektől legyengülve. Munkáságának elismerése fényében, 1972-ben róla nevezték el a segesvári gimnáziumot, ahol 24 évig tanított. 

Haltrich a tanári munka mellett buzgón kutatta ősei, a szászok lakta területeket. Gyűjtötte a különféle verseket, népdalokat, legendákat és népszokásokat. Nagy hatással voltak rá a Grimm testvérek meséi és a német klasszikus romantika. Nagyon gazdag és mélyreható folklorisztikai, etnográfiai és helytörténeti kutatásokat hagyott hátra a jövő nemzedékének. 1856-ban jelent meg első műve, melynek címe: Sächsische Volksmärchen aus Siebenbürgen.

Behatóan tanulmányozta a német irodalmat és a nép által beszélt nyelvet, a különböző nyelvjárásokat, főleg a szász szóhasználatot, sajátos kifejezéseket. Fő törekvése volt, hogy az eddig összegyűjtött, de szerinte kiegészítésre szoruló szóanyagot újabb, tervszerű gyűjtésekkel kiegészítse, elgondolását tervezetben dolgozza ki, címe: Plan zu Vorarbeiten für ein Idiotikon der siebenbürgisch-sächsischen Volkssprache. Kronstadt, 1865. Szógyűjteményében több mint másfélszáz, a szász nyelvjárásban használt magyar szavakat is közöl. Megállapítása szerint sok német szó a magyar nyelv közvetítésével került a szászba. Nagy vágya volt, egy erdélyi német nyelvű szótár megjelenítése. Az összegyűjtött folklór anyagokat, élete végén egy kedves ismerősére J. Wolff-re bízta, aki a gyűjteményt 1885-ben Bécsben adta ki, Zur Volkskunde der Siebenbürgen Sachsen címen.

Joseph Haltrich szülővárosáról, Szászrégenről sem feledkezett meg, hiszen többször meglátogatta és állandó kapcsolatot tartott fent. Az első olyan személyek között szerepel, akik Szászrégen történetével komolyabban foglalkoztak. Megírta a város történetét Zur Geschichte von Sächsisch-Regen seit den letzten hundert Jahren címmel (1857). Bíró Donát szavaival élve: Haltrich egyike volt a legfelvilágosultabb erdélyi szász tudósoknak.