---
firstName: "Heiter"
lastName: "György"
occupation: ""
heroImage: "/images/placeholder.png"
priority: 0
createDate: "2024-12-31"
updateDate: "2024-12-31"
published: true
---

<ContentTextBlock>
A város egyik leghíresebb személyisége, Heiter György 1871. június 21-én született Szászrégenben. Kevesebb mint 8 éves korában már hegedülni tanult, viszont a család elszegényedése miatt nemsokára abbamaradt zenei taníttatása. Kénytelen volt ipari pályára lépnie, így fényképésznek tanult. A zenétől azonban nem került távol, ugyanis meghívták a szászrégeni filharmóniába, mint a zenekar fényképésze. Iskolai évei alatt Brassóba is elkerült, ahol nem hagyta zenei tehetségét kárba veszni és a brassói Liederkanz karmestere lett. Később vándorútra kelt, többször járt Bécsben és Münchenben, ahol a fényképészet mellet, zenei tanulmányait is tökéletesíthette. Hazatérve Szászrégenbe 1895-ben önálló fényképészeti műtermet nyitott. Hamarosan a vidék leghíresebb fényképésze lett, munkái között portrék, képeslapok, esküvői képek, tájképek, vadászjelenetek megörökítése szerepelt. Az utókor számára olyan híres emberek portréit örökítette meg, mint Rudolf trónörökös, Teleki Samu, I. Ferdinánd, II. Károly, I. Mihály. Érdemei elismeréseként 1908-ban királyi fényképész címmel tüntették ki. 
</ContentTextBlock>

<ContentTextBlock>
Fényképészeti tehetségét I. Ferdinánd román király is elismerte amikor Szászrégenbe látogatott 1922-ben. A királyt köszöntő szerenádot is ő vezényelte, ezt követően I. Ferdinánd a következő megjegyzést tette: „Nem is gondoltam, hogy Önmuzikális udvari fényképész." Tehetségét az 1928-as bukaresti fotókiállításon is bizonyította, amikor a kiállított művészi képeiért aranyérmet nyert. Üzleti elfoglaltságai mellet időt szánt a zeneápolására is, előbb a szászrégeni vonósnégyesnek volt tagja, később a szászrégeni Männergesangverein karnagyává választották. A Szászrégeni Magyar Polgári Dalkör élére 1905-ben került.
</ContentTextBlock>

<ContentTextBlock>
A város gazdasági, társadalmi és szellemi fejlődésével a 19. század második felében magával vonta a kultúrának a lakosság körében való elterjedését, az oktatás, a színjátszás, a zenélés és a dalolás útján. Az 1883-ban alakult Magyar Polgári Dalkör ezen feladatok jó részét vállalta magára, melyben nagy segítségükre volt a város kiváló fényképésze és karnagya Heiter György.
</ContentTextBlock>

<ContentTextBlock>
Heiter György élén, a kórus 1912-ben a budapesti országos dalversenyről második díjjal tértek haza, ezt követően három alkalommal is első díjat nyernek, 1928-ban Segesváron, 1931-ben és 1938-ban pedig Kolozsváron. Sikereinek és Heiter György önzetlen munkájának hála, messze vidéken ismerték és nagy becsben tartották a szászrégeni dalkört. A kórus 1984.október 6-án, fennállásának 100. évfordulóján szűnik meg teljesen. 
</ContentTextBlock>

<ContentTextBlock>
A kórustagok megünnepelték a dalkör fennállásának nevezetes évfordulóit. A kórus fennállásának 25. évfordulójára a nagyszabású ünnepség keretén belül avatták fel a kórus zászlóját. A zöld alapú, aranysárga hímzésű zászló egyik oldalán a Szászrégeni Magyar Polgári Dalkör 1884 1909, a másikon “Édes hazánk, kedves dalunk, érted élünk, érted halunk!” felirat olvasható. A zászlót ma a szászrégeni református templomban tekinthetjük meg.
</ContentTextBlock>

<ContentTextBlock>
1930-ban annak tiszteletére szerveztek koncertet a kórustagok, hogy Heiter György több mint 25 éve állt a kórus élén. A Maros nevezetű korabeli újságcikk szerint, Heiter György 25 éves
karnagyi jubileumának alkalmából, több mint ezer ember gyűlt össze a Szászrégeni Városi Szálloda nagytermében, hogy megünnepeljék a magyar kultúra szolgálatában önzetlenül eltöltött évtizedek munkásságát. Egy pár perces beszélgetés során Heiter György elmondja, hogy: hogy már 12 éves kora óta foglalkozik zenével. Sokat járt Németországban, ahol szintén volt alkalma a zenei életben résztvenni. Szászrégenben 25 év óta él és az első perctől fogva a Magyar Dalárda karnagya. Annak ellenére, hogy szász nemzetiségű, mégis egész erejét és munkakészségét állította oda önzetlenül a cél szolgálatára.  Heiter György 1935-ben már több mint 30 éve a Magyar Polgári Dalkör karnagya, zenei vezetője. 30 éves karnagyi jubileumát az előzőhez hasonló hatalmas ünnepség követte. 
</ContentTextBlock>

<ContentTextBlock>
Heiter György több mint 40 évig (1905-1940) volt a Magyar Polgári Dalkőr karnagya, önzetlen tevékenysége és érdemei elismeréséért a Dalszövetség előbb kerületi, majd országos karnaggyá választotta. 1947 március 13-án halt meg, testét a szászrégeni evangélikus temetőben helyezték örök nyugalomra. Szülőházát államosították, napjainkban kaszinót és gyorséttermet működtetnek benne.
</ContentTextBlock>